తెలంగాణ ఎందరో సాహితీమూర్తులకు జన్మస్థలమని ముందు తరాలకు మోనోగ్రఫ్‌ రూపంలో పదిలం చేసుకోవాలని కేంద్ర సాహిత్య అకాడమి తెలుగు సలహా మండలి సంచాలకుడు ఆచార్య ఎన్‌ గోపి అన్నారు.
ఆదివారం రవింద్రభారతిలో కేంద్ర సాహిత్య అకాడమి తెలంగాణ సాహిత్య కళావేదికపై తెలంగాణ భాషా సాంస్కృతిక శాఖ సంయుక్త ఆధ్వర్యంలో తెలంగాణ సాహిత్య తేజోమూర్తులు అంశంపై సదస్సు జరిగింది.
అధ్యక్షత వహించిన డా.గోపి మాట్లాడుతూ తెలంగాణ సాంస్కృతిక వికాసం కోసం సాహిత్య అకాడమి ఏర్పడటం అభిలక్షనీయమన్నారు.
స్వాగతం పలికిన కేంద్ర సాహిత్య అకాడమి ప్రాంతీయ కార్యదర్శి మహా లింగేశ్వర్‌ తెలంగాణ సాహితీ మూర్తుల కృషిని వివరించేందుకై సదస్సు ఏర్పరిచినట్టు తెలిపారు.
తెలంగాణ సాహిత్య కళావేదిక అధ్యక్షులు బి.నర్సింగ్‌రావు మాట్లాడుతూ కేంద్ర సాహిత్య అకాడమి సౌజన్యంతో పలు కార్యక్రమాలను నిర్వహిస్తామని తెలిపారు.
సాంస్కృతిక శాఖ సంచాలకుడు మామిడి హరికృష్ణ మాట్లాడుతూ భాషను పరిరక్షించుకొనేందుకు సాంస్కృతిక శాఖ విశేష కృషి చేస్తుందన్నారు.
భాగ్యరెడ్డి వర్మ, దేవులపల్లి రామానుజరావు, యశోధర రెడ్డి, బిఎన్‌ శాస్త్రి, గూడూరి సీతారం, తదితరుల రచనల్లోని వివిధ అంశాలను సదస్సులో కీలకోపన్యాసం చేసిన కేంద్ర సాహిత్య అకాడమి తెలుగు సభామండలి సభ్యులు డా.అమ్మంగి వేణుగోపాల్‌ వివరించారు.
తెలంగాణ అభివృద్ధిలో కీలకమైన విద్య, గ్రంథాలయాలు అభివృద్ధిలో అలనాటి సాహితీవేత్తలు చేసిన కృషిని పరిశోధకుడు శ్రీనివాస్‌ వివరించారు.
పలు కవిత్వ అంశాల పై తెలంగాణ సాహిత్య అకాడమి అధ్యక్షులు నందిని సిధారెడ్డి, కవి జె.చెన్నయ్య, ఎన్‌బిటి సంపాదకుడు డా.పత్తిపాటి మోహన్‌ సదస్సులో వివిధ అంశాలపై మాట్లాడారు.
